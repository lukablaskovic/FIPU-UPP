## UPP - Rad u timovima - Zadatak "POTPORE PULA" (1. 12. 2025. - 15. 12. 2025.)

Ove upute odnose se na **drugog člana tima**, tj. *student-poduzetnika*. Svakako prvo pročitajte upute `izvanredni-zadatak-za-grupe.md/pdf`.

### Student-Poduzetnik (dodatne upute)

**Javni poziv** predstavlja službeni, javno objavljeni dokument putem kojeg određena institucija, najčešće državna tijela, jedinice lokalne samouprave, javne ustanove ili fondovi, poziva zainteresirane osobe ili organizacije da se prijave za određenu mogućnost, pravo ili oblik financijske potpore.

Takvi su pozivi često opsežni i sadrže detaljno razrađene uvjete, kriterije, rokove te postupke povezane s određenim programom ili prilikom. Namijenjeni su različitim ciljnim skupinama, uključujući poduzetnike, organizacije civilnog društva, istraživače, umjetnike i mnoge druge.

Vaš je cilj, kao budućim stručnjacima za upravljanje poslovnim procesima, **razviti vještinu jasnog, sažetog i razumljivog prikazivanja složenih poslovnih procesa** koje proizlaze iz javnih poziva, natječaja i drugih formalnih dokumenata, kako biste ih učinkovito prenijeli svim relevantnim dionicima u poslovnom okruženju.

#### Vaš zadatak:

Na službenim mrežnim stranicama Grada Pule pronađite javni poziv pod nazivom **"POTPORE PULA – POLA 2025"**, koji je objavljen 3. travnja 2025. godine (URBROJ: 2163-7-01-01-0267-25-2*).

Javni poziv obuhvaća ukupno **10 stranica** i podijeljen je na **šest mjera potpore**, od kojih svaka ima vlastite specifične kriterije i uvjete dodjele. Pored toga, dokument sadrži i **zajedničke odredbe**, koje su primjenjive na sve mjere. Na stranicama je, uz tekst javnog poziva, dostupan i **set obrazaca za prijavu**.

**Potrebno je:**

- **Temeljito pregledati i analizirati javni poziv.**
- **Osmisliti oblik vaše poslovne organizacije** (naziv, sjedište, djelatnosti, vlasnička struktura, ..., može biti obrt ili poduzeće) ili možete upotrijebiti stvarne podatke ako već imate registriranu tvrtku/obrt i nemate problem podijeliti neke javne informacije o njoj.
- **Pripremiti kompletnu dokumentaciju (ispuniti obrasce sa stranica Grada Pule) kao da se prijavljujete za neku od prve tri mjere potpore**:

  - Mjera 1: Potpore novoosnovanim tvrtkama

  - Mjera 2: Potpore za digitalizaciju poslovanja i digitalni marketing

  - Mjera 3: Potpore za IT sektor

*Primjer: Želite se prijaviti za Mjeru 2 i ostvariti financijske potpore za digitalni marketing. Preuzmite odgovarajuće obrasce, ispunite ih prema uputama iz javnog poziva (osmislite naziv vaše tvrtke, opis poslovanja, planirane aktivnosti i sl.) i sastavite svu potrebnu dokumentaciju. Sigurno ćete imati nekih nejasnoća, stoga je važno da ih zabilježite kako biste ih mogli postaviti osobi zaduženoj za provedbu poziva.* 

**Ne izrađujete BPMN dijagram poslovnog procesa iz perspektive poduzetnika**, već surađujete s prvim članom tima (koji modelira proces iz perspektive Grada Pule) kako biste zajednički izradili BPMN dijagram poslovnog procesa **"Obrada zahtjeva za dodjelu potpora Grada Pule"**.

Nakon što sastavite dokumentaciju, **osmislite nekoliko promišljenih pitanja koja biste uputili osobi zaduženoj za provedbu natječaja** tako da ih postavite članu tima za vrijeme prezentacije. Pitanja bi trebala obuhvatiti nejasnoće koje imate/ste imali u kontekstu izvedbe ovog poslovnog procesa: npr. pojašnjenje kriterija, zadane rokove, potrebne dodatne dokumente ili druge specifičnosti koje nisu jasne iz samog javnog poziva.

