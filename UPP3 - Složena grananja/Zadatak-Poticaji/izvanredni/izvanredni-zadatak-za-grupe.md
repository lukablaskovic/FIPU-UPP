## UPP - Rad u timovima - Zadatak "POTPORE PULA" (1. 12. 2025. - 15. 12. 2025.)

Potrebno se podijeliti u parove (timove od 2 člana). Zadatak je izraditi BPMN dijagram poslovnog procesa prema službenom javnom pozivu Grada Pule za dodjelu potpora za razvoj poduzetništva u 2025. godini.

#### Studentske obaveze u timu:

**Prvi član** tima zadužen je za detaljno proučavanje javnog poziva, identificiranje ključnih elemenata te prikupljanje svih potrebnih informacija o razradi poslovnog procesa iz perspektive gradske uprave (npr. Upravni odjel za financije, povjerenstvo za ocjenjivanje i sl.).

**Drugi član** tima je *student-poduzetnik* koji se želi prijaviti na javni poziv i ostvariti pravo na potporu. Njegova je uloga temeljito analizirati poslovni proces iz perspektive podnositelja zahtjeva (npr. mali poduzetnik, obrtnik). *Student-poduzetnik* mora proučiti dodatne upute i obrasce za prijavu dostupne na službenim stranicama Grada Pule kako bi razumio koje korake treba poduzeti i koje dokumente priložiti uz svoj zahtjev te proučiti PDF/markdown upute na GitHubu kolegija koje se odnose na *studenta-poduzetnika*.

U okviru ovog zadatka, modelira se **jedan poslovni proces** - "Obrada zahtjeva za dodjelu potpora", ali **iz perspektive Grada**. Proces započinje zaprimanjem cjelokupne dokumentacije podnositelja zahtjeva u Upravni odjel za financije.

**Oba člana tima sudjeluju u izradi BPMN dijagrama**, pri čemu svaki doprinosi kvaliteti konačnog modela zahvaljujući svojoj specifičnoj ulozi i različitoj perspektivi.

#### Opis zadatka:

**Javni poziv** predstavlja službeni, javno objavljeni dokument putem kojeg određena institucija, najčešće državna tijela, jedinice lokalne samouprave, javne ustanove ili fondovi, poziva zainteresirane osobe ili organizacije da se prijave za određenu mogućnost, pravo ili oblik financijske potpore.

Takvi su pozivi često opsežni i sadrže detaljno razrađene uvjete, kriterije, rokove te postupke povezane s određenim programom ili prilikom. Namijenjeni su različitim ciljnim skupinama, uključujući poduzetnike, organizacije civilnog društva, istraživače, umjetnike i mnoge druge.

Vaš je cilj, kao budući stručnjaci u upravljanju poslovnim procesima, razviti **sposobnost jasnog i pojednostavljenog prenošenja složenih poslovnih procesa** koji proizlaze iz javnih poziva, natječaja i drugih formalnih dokumenata. To ćete ostvariti izradom BPMN dijagrama poslovnog procesa, čime ćete naučiti strukturirano, precizno i nedvosmisleno prikazivati ključne informacije svim dionicima uključenima u proces.

#### Vaš zadatak:

U okviru ovog zadatka potrebno je **modelirati poslovni proces dodjele potpora za razvoj poduzetništva na području Grada Pule u 2025. godini**. Cilj predmetnih potpora jest poticanje rasta i jačanja malog gospodarstva putem programa bespovratnih sredstava financiranih iz proračuna Grada Pule.

Studenti moraju izraditi BPMN dijagram poslovnog procesa: **"Obrada zahtjeva za dodjelu potpora Grada Pule"** prema službenom javnom pozivu: *"POTPORE PULA - POLA 2025", URBROJ: 2163-7-01-01-0267-25-2* od 3. travnja 2025. godine. *Google it!*

Potrebno je detaljno proučiti dokument i identificirati ključne aktere, aktivnosti, ciljeve i pravila koja definiraju proces dodjele potpora i obradu pristiglih zahtjeva.

Javni poziv sastoji se od 10 stranica te se dijeli na ukupno **6 Mjera potpora**, svaka s različitim kriterijima i uvjetima za dodjelu. Također, postoje **Zajedničke odredbe** koje se primjenjuju na sve Mjere potpora. Uz javni poziv, na službenim stranicama Grada Pule dostupni su i **Obrasci za prijavu**.

**Dijagram poslovnog procesa treba obuhvatiti sljedeće Mjere potpora:**
*- Mjera 1: POTPORE NOVOOSNOVANIM TVRTKAMA*
*- Mjera 2: POTPORE ZA DIGITALIZACIJU POSLOVANJA I DIGITALNI MARKETING*
*- Mjera 3: POTPORE ZA IT SEKTOR*

#### Smjernice za izradu kvalitetnog BPMN dijagrama:

- **Jasno definirajte početak i kraj procesa**.
- **Identificirajte ključne elemente javnog poziva**. S obzirom na to da javni pozivi često sadrže opsežne opise, zakonske odredbe i specifičnu administrativnu terminologiju, mnogim poslovnim ljudima (koji nisu položili UPP) mogu se činiti složenima i teško čitljivima. Vaš je cilj **pojednostaviti** i **pregledno predstaviti tijek postupka**, izdvajajući njegove najvažnije korake i zahtjeve, kako biste svim dionicima omogućili jasnije i brže razumijevanje.
- **Uključite sve relevantne aktere** (primjeri: *podnositelji zahtjeva*, *Upravni odjel za financije*, *povjerenstvo za ocjenjivanje*, *web trgovina XY*, ...).
- **Provjerite koje dokumente su podnositelji zahtjeva dužni priložiti** uz svoje prijave (prema Mjeri 1, 2 i 3 i zajedničkim odredbama). *Google it!*
- Obratite pažnju na **uvjete prihvatljivosti** i **kriterije ocjenjivanja**.
- Ne radite generički proces dodjele potpora, već se **fokusirajte isključivo na ovaj konkretni javni poziv** - koristite točne nazive, uvjete, dane rokove i ostale specifičnosti iz dokumenta. Zamislite da želite pomoći prijatelju, poznaniku ili članu obitelji koji se ne snalazi najbolje u poslovnim procesima da se prijavi na ovaj konkretni javni poziv i ostvari pravo na financijsku potporu.
- **Izostavite nebitne informacije**, npr. *"Uredbom Komisije (EU) br. 2023/2831 od 15. prosinca 2023..."*, *"Narodne novine“ broj 29/02, 63/07, 53/12, 56/13 i 121/16..."* ??? - kome ovo pomaže?
- za modeliranje procesa koristite **Camunda modeler**, uz mogućnost korištenja **svih nastavnih materijala s vježbi** (UPP1 - UPP4), predavanja, kao i dodatnih resursa dostupnih na internetu.
---

#### Prezentacija

Potrebno je pripremiti prezentaciju BPMN dijagrama i simulirati izvršavanje poslovnog procesa gdje Drugi član tima podnosi zahtjev (prezentira korake iz perspektive podnositelja zahtjeva, prikazuje ispunjene obrasce i priložene dokumente), dok Prvi član tima objašnjava kako se taj zahtjev obrađuje unutar Grada Pule (prikazuje korake obrade, ocjenjivanja i donošenja odluke). Cijela prezentacija mora se temeljiti na BPMN dijagramu koji ste zajednički izradili (nema powerpointa - samo BPMN dijagram i popratni obrasci). Za vrijeme prezentacije, svaki član tima mora jasno iznijeti svoju perspektivu, a Drugi član mora postaviti nekoliko pitanja vezanih uz proces prijave na javni poziv (proučiti upute za *studenta-poduzetnika*). Pitanja je najbolje postavljati za vrijeme prezentacije (ne na kraju) kako bi se održala dinamika i interakcija između članova za vrijeme prolaska kroz dijagram poslovnog procesa.

**Prezentacija mora trajati 20-30 minuta.** Termin prezentacije bira se između ponuđenih na Merlinu pod temom *UPP3 - Složena grananja*.

**Smjernice:**
- u vašoj prezentaciji morate objasniti ključni tijek izvođenja procesa
- objasnite koji su uvjeti za dodjelu potpora za svaku Mjeru
- navedite koji se iznosi dodjeljuju za svaku Mjeru
- objasnite koji poduzetnici ne mogu ostvariti pravu na potporu za svaku Mjeru
- navedite koje dokumente podnositelji zahtjeva moraju priložiti za svaku Mjeru
- objasnite za što se svaka Mjera potpora može koristiti (npr. računala, radne stanice, marketing, najam prostora, renovacija, ...)
- objasnite dozvoljene razrede djelatnosti za svaku Mjeru (*Google:* *nkd 2025. (struktura)* ili *nkd pretraživač*)
- koje su najvažnije zajedničke odredbe koje se odnose na sve Mjere potpora
- objasnite ostale važne detalje koje smatrate relevantnima za uspješnu prijavu na javni poziv

Student-poduzetnik mora postaviti nekoliko pitanja vezanih uz proces prijave na javni poziv, a dodatna pitanja može postaviti i asistent.

Iz ovog zadatka moguće je ostvariti **maksimalno 3 dodatna boda iz vježbi**.